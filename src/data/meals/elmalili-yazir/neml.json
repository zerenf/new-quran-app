{
  "surahNumber": "27",
  "surahName": "Neml Suresi",
  "ayats": [
    {
      "ayahNumber": "1",
      "ayahText": "Tâ, Sîn. Bunlar sana, Kur'ân'ın ve apaçık bir kitabın âyetleridir."
    },
    {
      "ayahNumber": "2",
      "ayahText": "İman eden müminler için hidayet rehberi ve müjdeci olmak üzere."
    },
    {
      "ayahNumber": "3",
      "ayahText": "Ki o (müminler) namazı dosdoğru kılarlar, zekatı verirler ve ahirete de kesin olarak iman ederler."
    },
    {
      "ayahNumber": "4",
      "ayahText": "Şüphesiz biz, ahirete inanmayanların işlerini kendilerine süslü gösterdik de onlar ilerisini göremezler, kalpleri körelmiştir."
    },
    {
      "ayahNumber": "5",
      "ayahText": "İşte bunlar, kendileri için oldukça ağır bir azab bulunan kimselerdir, ahirette en çok ziyana uğrayacaklar da onlardır."
    },
    {
      "ayahNumber": "6",
      "ayahText": "(Resulüm!) Şüphesiz ki bu Kur'ân, sana hikmet sahibi ve her şeyi bilen Allah tarafından indirilmektedir."
    },
    {
      "ayahNumber": "7",
      "ayahText": "Hani Musa, ailesine şöyle demişti: \"Gerçekten ben bir ateş gördüm, (gidip) size oradan bir haber getireceğim yahut bir kor ateş getireyim, umarım ki ısınırsınız.\""
    },
    {
      "ayahNumber": "8",
      "ayahText": "Oraya geldiğinde şöyle seslenilmişti: \"Ateşin bulunduğu yerdeki ve çevresindekiler mübarek kılınmıştır! Âlemlerin Rabbi olan Allah, eksikliklerden münezzehtir!\""
    },
    {
      "ayahNumber": "9",
      "ayahText": "\"Ey Musa! İyi bil ki, ben, mutlak galip ve hikmet sahibi olan Allah'ım!\""
    },
    {
      "ayahNumber": "10",
      "ayahText": "\"Asânı at!\" (Asâyı atıp) onu yılan gibi deprenir görünce dönüp arkasına bakmadan kaçtı. (Dedik ki): \"Ey Musa korkma! Çünkü benim huzurumda peygamberler korkmaz.\""
    },
    {
      "ayahNumber": "11",
      "ayahText": "\"Ancak, kim haksızlık yapar, sonra yaptığı kötülüğü iyiliğe çevirirse, bilsin ki ben (ona karşı da) çok bağışlayıcıyım, çok merhamet sahibiyim.\""
    },
    {
      "ayahNumber": "12",
      "ayahText": "\"Elini koynuna sok; kusursuz bembeyaz çıkacaktır. Dokuz mucize ile Firavun ve kavmine (git), çünkü onlar yoldan çıkmış bir kavim olmuşlardır.\""
    },
    {
      "ayahNumber": "13",
      "ayahText": "Bu şekilde âyetlerimiz onların gözleri önüne serilince, \"Bu apaçık bir sihirdir\" dediler."
    },
    {
      "ayahNumber": "14",
      "ayahText": "Ve vicdanları bunlar(ın doğruluğun)a tam bir kanaat getirdiği halde, zulüm ve kibirlerinden ötürü onları bile bile inkâr ettiler. Bozguncuların sonunun nice olduğuna bir bak!"
    },
    {
      "ayahNumber": "15",
      "ayahText": "Andolsun ki biz, Davud'a ve Süleyman'a bir ilim verdik. Onlar: \"Bizi mümin kullarının birçoğundan üstün kılan Allah'a hamd olsun\" dediler."
    },
    {
      "ayahNumber": "16",
      "ayahText": "Süleyman Davud'a varis olup dedi ki: \"Ey insanlar! Bize kuş dili öğretildi ve bize her şeyden (nasip) verildi. Doğrusu bu apaçık bir lütuftur.\""
    },
    {
      "ayahNumber": "17",
      "ayahText": "Cinlerden, insanlardan ve kuşlardan müteşekkil orduları Süleyman'ın hizmetinde toplandı, hepsi bir arada (onun tarafından) düzenli olarak sevkediliyordu."
    },
    {
      "ayahNumber": "18",
      "ayahText": "Nihayet karınca vâdisine geldikleri zaman, bir karınca: \"Ey karıncalar! Yuvalarınıza girin; Süleyman ve ordusu farkına varmadan sizi ezmesin!\" dedi."
    },
    {
      "ayahNumber": "19",
      "ayahText": "(Süleyman) onun sözüne gülümseyerek dedi ki: \"Ey Rabbim! Bana ve ana babama verdiğin nimete şükretmemi ve hoşnut olacağın iyi iş yapmamı gönlüme getir. Rahmetinle, beni iyi kulların arasına kat.\""
    },
    {
      "ayahNumber": "20",
      "ayahText": "(Süleyman) Kuşları gözden geçirdikten sonra şöyle dedi: \"Hüdhüd'ü niçin göremiyorum? Yoksa kayıplara mı karıştı?\""
    },
    {
      "ayahNumber": "21",
      "ayahText": "\"Ya bana (mazeretini gösteren) apaçık bir delil getirecek, ya da onu şiddetli bir azaba uğratacağım, yahut boğazlıyacağım!\""
    },
    {
      "ayahNumber": "22",
      "ayahText": "Çok geçmeden (Hüdhüd) gelip: \"Ben, dedi, senin bilmediğin bir şeyi öğrendim. Sebe'den sana çok doğru (ve önemli) bir haber getirdim."
    },
    {
      "ayahNumber": "23",
      "ayahText": "\"Gerçekten, onlara (Sebelilere) hükümdarlık eden, kendisine her türlü imkan verilmiş ve büyük bir tahta sahip olan bir kadınla karşılaştım.\""
    },
    {
      "ayahNumber": "24",
      "ayahText": "\"Onun ve kavminin, Allah'ı bırakıp güneşe secde ettiklerini gördüm. Şeytan, kendilerine yaptıklarını süslü göstermiş de onları doğru yoldan alıkoymuş. Bunun için hidayete giremiyorlar.\""
    },
    {
      "ayahNumber": "25",
      "ayahText": "\"Göklerde ve yerde gizleneni açığa çıkaran, gizlediğinizi ve açıkladığınızı bilen Allah'a secde etmezler.\""
    },
    {
      "ayahNumber": "26",
      "ayahText": "\"(Halbuki) O büyük Arş'ın sahibi olan Allah'tan başka tapılacak yoktur.\""
    },
    {
      "ayahNumber": "27",
      "ayahText": "(Süleyman Hüdhüd'e) dedi ki: \"Doğru mu söyledin, yoksa yalancılardan mısın, bakacağız.\""
    },
    {
      "ayahNumber": "28",
      "ayahText": "\"Şu mektubumu götür, onu kendilerine ver, sonra onlardan biraz çekil de, ne sonuca varacaklarına bak.\""
    },
    {
      "ayahNumber": "29",
      "ayahText": "(Süleyman'ın mektubunu alan Sebe melikesi): \"Beyler, ulular! Bana çok önemli bir mektup bırakıldı\" dedi."
    },
    {
      "ayahNumber": "30",
      "ayahText": "\"Mektup Süleyman'dandır, Rahmân ve Rahîm Allah'ın adıyla (başlamakta)dır. \""
    },
    {
      "ayahNumber": "31",
      "ayahText": "\"Bana karşı baş kaldırmayın, teslimiyet göstererek bana gelin diye (yazmaktadır).\""
    },
    {
      "ayahNumber": "32",
      "ayahText": "(Sonra Melike) dedi ki: \"Beyler, ulular! Bu işimde bana bir fikir verin. (Bilirsiniz) siz yanımda olmadan hiçbir işi kestirip atmam.\""
    },
    {
      "ayahNumber": "33",
      "ayahText": "Onlar, şöyle cevap verdiler: \"Biz güçlü kuvvetli kimseleriz, zorlu savaş erbabıyız, buyruk ise senindir; artık ne emredeceğini düşün taşın.\""
    },
    {
      "ayahNumber": "34",
      "ayahText": "Melike, \"Hükümdarlar bir memlekete girdiler mi orayı perişan ederler ve halkının ulularını hakir hâle getirirler. (Herhalde) Onlar da böyle yapacaklardır\" dedi."
    },
    {
      "ayahNumber": "35",
      "ayahText": "\"Ben (şimdi) onlara bir hediye göndereyim de, bakayım elçiler ne (gibi bir sonuç) ile dönecekler.\""
    },
    {
      "ayahNumber": "36",
      "ayahText": "(Elçiler, hediyelerle) gelince Süleyman şöyle dedi: \"Siz bana mal ile yardım mı etmek istiyorsunuz? Allah'ın bana verdiği, size verdiğinden daha iyidir. Ama siz, hediyenizle böbürlenirsiniz.\""
    },
    {
      "ayahNumber": "37",
      "ayahText": "\"(Ey elçi) Onlara var (söyle); iyi bilsinler ki, kendilerine asla karşı koyamayacakları ordularla gelir, onları, muhakkak surette hor ve hakir halde oradan çıkarırız!\""
    },
    {
      "ayahNumber": "38",
      "ayahText": "(Sonra Süleyman müşavirlerine) dedi ki: \"Ey ulular! Onlar teslimiyet gösterip bana gelmeden önce, hanginiz o Melike'nin tahtını bana getirebilir?\""
    },
    {
      "ayahNumber": "39",
      "ayahText": "Cinlerden bir ifrit, \"Sen makamından kalkmadan ben onu sana getiririm. Gerçekten bu işe gücüm ve güvenim var.\" dedi."
    },
    {
      "ayahNumber": "40",
      "ayahText": "Kitaptan ilmi olan kimse ise, \"Gözünü açıp kapamadan, ben onu sana getiririm\" dedi. (Süleyman) onu (Melike'nin tahtını) yanıbaşına yerleşivermiş görünce, \"Bu, dedi, şükür mü edeceğim, yoksa nankörlük mü edeceğim diye beni sınamak üzere Rabbimin (gösterdiği) lütfundandır. Şükreden ancak kendisi için şükretmiş olur; nankörlük edene gelince, o bilsin ki Rabbim müstağnidir, çok kerem sahibidir.\""
    },
    {
      "ayahNumber": "41",
      "ayahText": "(Süleyman devamla) dedi ki: \"Onun tahtını bilemeyeceği bir vaziyete sokun; getirin bakalım tanıyabilecek mi, yoksa tanıyamayanlardan mı olacak?\""
    },
    {
      "ayahNumber": "42",
      "ayahText": "Melike gelince, \"Senin tahtın da böyle mi?\" dendi. O şöyle cevap verdi: \"Tıpkı o! Zaten bize daha önce bilgi verilmiş ve biz teslimiyet göstermiştik.\""
    },
    {
      "ayahNumber": "43",
      "ayahText": "O'nu, Allah'tan başka taptığı şeyler alıkoymuştu. Çünkü kendisi inkârcı bir kavimdendi."
    },
    {
      "ayahNumber": "44",
      "ayahText": "Ona \"köşke gir!\" dendi. Melike onu görünce derin bir su sandı ve eteğini çekti. Süleyman \"Bu billurdan yapılmış, şeffaf bir zemindir\" dedi. Melike dedi ki: \"Rabbim! Ben gerçekten kendime yazık etmiştim. Süleyman'ın maiyyetinde, âlemlerin Rabbi olan Allah'a teslim oldum.\""
    },
    {
      "ayahNumber": "45",
      "ayahText": "Andolsun ki, Allah'a ibadet edin diye Semud'a da kardeşleri Salih'i gönderdik. Hemen birbirleriyle çekişen iki zümre oluverdiler."
    },
    {
      "ayahNumber": "46",
      "ayahText": "Salih dedi ki: \"Ey benim kavmim! İyilik dururken niçin kötülüğe koşuyorsunuz? Ne olur Allah'a istiğfar etseniz, belki rahmetine ulaşırdınız.\""
    },
    {
      "ayahNumber": "47",
      "ayahText": "Cevap verdiler: \"Senin ve beraberindekilerin yüzünden uğursuzluğa uğradık.\" Salih: \"Size çöken uğursuzluk (sebebi) Allah katında (yazılı)dır. Belki siz imtihana çekilen bir kavimsiniz\" dedi."
    },
    {
      "ayahNumber": "48",
      "ayahText": "O şehirde dokuz çete vardı ki, bunlar yeryüzünde bozgunculuk yapıyorlar, iyilik tarafına hiç yanaşmıyorlardı."
    },
    {
      "ayahNumber": "49",
      "ayahText": "Allah'a and içerek birbirlerine şöyle dediler: \"Gece ona ve ailesine baskın yapalım; sonra da velisine, 'Biz o ailenin yok edilişi sırasında orada değildik, inanın ki doğru söylüyoruz' diyelim.\""
    },
    {
      "ayahNumber": "50",
      "ayahText": "Onlar böyle bir tuzak kurdular, biz de kendileri farkında olmadan onların planlarını altüst ettik."
    },
    {
      "ayahNumber": "51",
      "ayahText": "İşte bak! Tuzaklarının akibeti nice oldu: Onları da, kavimlerini de toptan helak ettik."
    },
    {
      "ayahNumber": "52",
      "ayahText": "İşte haksızlıkları yüzünden çökmüş evleri! Bilen bir kavim için elbette bunda bir ibret vardır."
    },
    {
      "ayahNumber": "53",
      "ayahText": "İman edip Allah'a karşı gelmekten sakınanları da kurtardık."
    },
    {
      "ayahNumber": "54",
      "ayahText": "Lût'u da (peygamber olarak kavmine gönderdik). O, kavmine şöyle demişti: \"Göz göre göre hala o hayasızlığı yapacak mısınız?\""
    },
    {
      "ayahNumber": "55",
      "ayahText": "\"Siz ille de kadınları bırakıp şehvetle erkeklere yaklaşacak mısınız? Doğrusu siz beyinsizlikte devam edegelen bir kavimsiniz!\""
    },
    {
      "ayahNumber": "56",
      "ayahText": "Buna kavminin cevabı sadece: \"Lût ailesini memleketinizden çıkarın; baksanıza onlar (bizim yaptıklarımızdan) temiz kalmak isteyen insanlarmış!\" demelerinden ibaret oldu."
    },
    {
      "ayahNumber": "57",
      "ayahText": "Bunun üzerine onu ve ailesini kurtardık. Yalnız karısı müstesna; onun geride (azaba uğrayanların içinde) kalmasını takdir ettik."
    },
    {
      "ayahNumber": "58",
      "ayahText": "Onların üzerlerine öyle bir yağmur indirdik ki, ne kötü idi uyarılanların yağmuru!"
    },
    {
      "ayahNumber": "59",
      "ayahText": "(Resulüm!) de ki: \"Hamd olsun Allah'a, selam olsun seçkin kıldığı kullarına. Allah mı hayırlı, yoksa O'na koştukları ortaklar mı?\""
    },
    {
      "ayahNumber": "60",
      "ayahText": "(Onlar mı hayırlı) yoksa, gökleri ve yeri yaratan, gökten size su indiren mi? Çünkü biz onunla, bir ağacını bile bitirmeye gücünüzün yetmediği güzel güzel bahçeler bitirmişizdir. Allah'la beraber başka bir ilâh mı var! Doğrusu onlar sapıklıkta devameden bir güruhtur."
    },
    {
      "ayahNumber": "61",
      "ayahText": "(Onlar mı hayırlı) yoksa, yeryüzünü oturmaya elverişli kılan, aralarında nehirler akıtan, onun için sabit dağlar yaratan, iki deniz arasına engel koyan mı? Allah'ın yanında başka bir ilâh mı var? Hayır onların çoğu (hakikatları) bilmiyorlar."
    },
    {
      "ayahNumber": "62",
      "ayahText": "(Onlar mı hayırlı) yoksa, kendine yalvardığı zaman bunalmışa karşılık veren ve başındaki sıkıntıyı gideren, sizi yeryüzünün hakimleri yapan mı? Allah'ın yanında başka bir ilâh mı var? Ne kıt düşünüyorsunuz!"
    },
    {
      "ayahNumber": "63",
      "ayahText": "(Onlar mı hayırlı) yoksa, karanın ve denizin karanlıkları içinde size yolu bulduran, rahmetinin (yağmurun) önünde rüzgarları müjdeci olarak gönderen mi? Allah'ın yanında başka bir ilâh mı var? Allah onların koştukları ortaklardan çok yücedir, münezzehtir."
    },
    {
      "ayahNumber": "64",
      "ayahText": "(Onlar mı hayırlı) yoksa, önce yaratan, sonra yaratmayı tekrar eden ve sizi hem gökten, hem yerden rızıklandıran mı? Allah ile beraber başka bir ilâh mı var? De ki: Eğer doğru söylüyorsanız, siz kesin delilinizi getirin haydi!"
    },
    {
      "ayahNumber": "65",
      "ayahText": "De ki: Göklerde ve yerde Allah'tan başka kimse gaybı bilmez. Ne zaman diriltileceklerini de bilmezler."
    },
    {
      "ayahNumber": "66",
      "ayahText": "Fakat ahiret hakkında bilgiler onlara ardarda gelmektedir. Ama onlar bundan bir şüphe içindedirler. Çünkü onlar bundan yana kördürler."
    },
    {
      "ayahNumber": "67",
      "ayahText": "İnkârcılar dediler ki: \"Sahi biz ve atalarımız toprak olduktan sonra gerçekten (diriltilip) çıkarılacak mıyız?\""
    },
    {
      "ayahNumber": "68",
      "ayahText": "\"And olsun ki, bu tehdit bize yapıldığı gibi, daha önce atalarımıza da yapılmıştır. Bu öncekilerin masallarından başka bir şey değildir.\""
    },
    {
      "ayahNumber": "69",
      "ayahText": "De ki: \"Hele bir yeryüzünde gezin de, günahkarların sonu nice oldu, bir bakın!\""
    },
    {
      "ayahNumber": "70",
      "ayahText": "(Habibim!) Onlara karşı mahzun olma, kurmakta oldukları tuzaklardan ötürü de sıkıntı duyma!"
    },
    {
      "ayahNumber": "71",
      "ayahText": "Bir de, \"Eğer doğru söylüyorsanız bu vaad (ettiğiniz azab) hani, ne zaman?\" derler."
    },
    {
      "ayahNumber": "72",
      "ayahText": "De ki: \"Çabucak gelmesini istediğiniz şeyin (azabın) bir kısmı herhalde yakında ensenize binecektir.\""
    },
    {
      "ayahNumber": "73",
      "ayahText": "Şüphesiz Rabbin, insanlara karşı lütuf sahibidir; fakat insanların çoğu şükretmezler."
    },
    {
      "ayahNumber": "74",
      "ayahText": "Rabbin elbette onların sinelerinin gizlediklerini de, açığa vurduklarını da bilir."
    },
    {
      "ayahNumber": "75",
      "ayahText": "Gökte ve yerde gizli hiçbir şey yoktur ki apaçık bir kitapta (Lehvi mahfuzda) bulunmasın."
    },
    {
      "ayahNumber": "76",
      "ayahText": "Haberiniz olsun ki bu Kur'ân, İsrail oğullarına, hakkında ihtilaf edegeldikleri şeylerin pek çoğunu anlatmaktadır."
    },
    {
      "ayahNumber": "77",
      "ayahText": "Ve o, müminler için gerçekten bir hidayet rehberi ve rahmettir."
    },
    {
      "ayahNumber": "78",
      "ayahText": "Rabbin şüphesiz, onlar arasında kendi hükmünü verecektir. O, mutlak galiptir, hikmet sahibidir."
    },
    {
      "ayahNumber": "79",
      "ayahText": "Ve o halde sen Allah'a güven. Çünkü sen, apaçık hakikatin üzerindesin."
    },
    {
      "ayahNumber": "80",
      "ayahText": "Bil ki sen, ölülere işittiremezsin, arkasını dönüp kaçmakta olan sağırlara da daveti duyuramazsın."
    },
    {
      "ayahNumber": "81",
      "ayahText": "Sen körleri sapıklıklarından çevirip doğru yola getirecek değilsin. Ancak (gönülden) teslim olarak âyetlerimize iman edenlere duyurabilirsin."
    },
    {
      "ayahNumber": "82",
      "ayahText": "Söylenen başlarına geleceği vakit, bunlar için yerden bir \"dâbbe\" (canlı) çıkarırız ki bu, onlara insanların âyetlerimize kesin bir iman getirmemiş olduklarını söyler."
    },
    {
      "ayahNumber": "83",
      "ayahText": "Ve her ümmetin âyetlerimizi yalan sayanlarından bir cemaati toplayacağımız gün, artık onlar bir arada tutulup (hesap yerine) sevkedilirler."
    },
    {
      "ayahNumber": "84",
      "ayahText": "Nihayet (oraya) geldikleri vakit Allah buyurur: \"Siz benim âyetlerimi, ne olduğunu kavramadan yalan saydınız öyle mi? Yoksa yaptığınız başka neydi?\""
    },
    {
      "ayahNumber": "85",
      "ayahText": "Yaptıkları haksızlıktan dolayı, o söz gerçekleşmiştir; artık onlar konuşamazlar."
    },
    {
      "ayahNumber": "86",
      "ayahText": "Görmediler mi ki, dinlensinler diye geceyi yarattık ve (çalışsınlar diye) gündüzü apaydınlık yaptık. İman eden bir kavim için elbette bunda ibretler vardır."
    },
    {
      "ayahNumber": "87",
      "ayahText": "Sûr'a üfürüldüğü gün Allah'ın diledikleri müstesna göklerde ve yerde bulunanlar hep dehşete kapılır. Hepsi boyunları bükük olarak O'na gelirler."
    },
    {
      "ayahNumber": "88",
      "ayahText": "Sen dağları görürsün de, yerinde durur sanırsın. Oysa onlar bulutun yürümesi gibi yürümektedirler. Bu, her şeyi sapasağlam yapan Allah'ın sanatıdır. Şüphesiz ki O, yaptıklarınızdan tamamıyla haberdardır."
    },
    {
      "ayahNumber": "89",
      "ayahText": "Kim iyilikle gelirse, ona daha iyisi verilir ve onlar o gün korkudan da emin kalırlar."
    },
    {
      "ayahNumber": "90",
      "ayahText": "Her kim de kötülükle gelirse artık yüzleri ateşte sürtülür. \"Başka değil ancak yaptığınız amellerin cezasını çekeceksiniz.\" (denir)."
    },
    {
      "ayahNumber": "91",
      "ayahText": "(De ki): \"Ben ancak her şeyin sahibi olan ve burayı kutlu kılan bu şehrin (Mekke'nin) Rabbine kulluk etmekle emrolundum. Yine bana müslümanlardan olmam emredildi.\""
    },
    {
      "ayahNumber": "92",
      "ayahText": "\"Ve Kur'ân'ı okumam emredildi.\" Artık kim doğru yola gelirse, yalnız kendisi için gelmiş olur; kim de saparsa ona de ki: \"Ben sadece uyarıcılardanım.\""
    },
    {
      "ayahNumber": "93",
      "ayahText": "Ve şöyle de: Hamd, Allah'a mahsustur. O, âyetlerini size gösterecek, siz de onları görüp tanıyacaksınız. Rabbin, yaptıklarınızdan habersiz değildir."
    }
  ]
}