{
  "surahNumber": "11",
  "surahName": "Hûd Suresi",
  "ayats": [
    {
      "ayahNumber": "1",
      "ayahText": "Elif. Lam. Ra. (Bu sana indirilen), hikmet sahibi (ve) her şeyden haberdar olan (Allah) tarafından ayetleri sağlamlaştırılmış, sonra da açıklanmış bir kitaptır."
    },
    {
      "ayahNumber": "2",
      "ayahText": "(De ki: Bu Kitap) \"Allah'tan başkasına ibadet etmemeniz için (indirildi). Şüphesiz ki ben, onun tarafından size (gönderilmiş) bir uyarıcı ve müjdeleyiciyim."
    },
    {
      "ayahNumber": "3",
      "ayahText": "Ve Rabbinizden mağfiret dilemeniz, sonra da ona tevbe etmeniz için (indirildi. Eğer bu emrolunanları yaparsanız), Allah sizi, tayin edilmiş bir süreye kadar güzel bir şekilde yaşatır, fazlasını yapan herkese de iyiliğinin karşılığını verir. Eğer yüz çevirirseniz, ben sizin başınıza gelecek büyük bir günün azabından korkarım.\""
    },
    {
      "ayahNumber": "4",
      "ayahText": "Dönüşünüz yalnız Allah'adır. O, her şeye kadirdir."
    },
    {
      "ayahNumber": "5",
      "ayahText": "Bilesiniz ki, onlar Peygamber'den, (düşmanlıklarını) gizlemeleri için göğüslerini çevirirler (gönüllerinden geçeni gizlerler). İyi bilin ki, onlar elbiselerine büründükleri zaman dahi, Allah onların gizlediklerini de, açığa çıkardıklarını da bilir. Çünkü O, kalplerin özünü bilendir."
    },
    {
      "ayahNumber": "6",
      "ayahText": "Yeryüzünde yürüyen her canlının rızkı, yalnızca Allah'ın üzerinedir. Allah o canlının durduğu yeri ve sonunda bırakılacağı mekanı bilir. (Bunların) hepsi açık bir kitapta (levh-i mahfuz'da) dır."
    },
    {
      "ayahNumber": "7",
      "ayahText": "O, hanginizin amelinin daha güzel olacağı hususunda sizi imtihan etmek için, Arş'ı su üzerinde iken, gökleri ve yeri altı günde yaratandır. Yemin ederim ki, (Resulüm!): \"Ölümden sonra muhakkak diriltileceksiniz\" desen, kafir olanlar derhal \"Bu, açık bir büyüden başka bir şey değildir\" derler."
    },
    {
      "ayahNumber": "8",
      "ayahText": "Andolsun, eğer biz onlardan azabı sayılı bir süreye kadar ertelesek, mutlaka \"Onun gelmesini engelleyen nedir?\" derler. Bilesiniz ki, kendilerine azap geldiği gün, bir daha onlardan uzaklaştırılacak değildir. Ve alay etmekte oldukları şey, onları çepeçevre kuşatacaktır."
    },
    {
      "ayahNumber": "9",
      "ayahText": "Eğer insana tarafımızdan bir rahmet (nimet) tattırır da sonra bunu ondan çekip alırsak, tamamen ümitsiz ve nankör olur."
    },
    {
      "ayahNumber": "10",
      "ayahText": "Eğer kendisine dokunan bir zarardan sonra ona bir nimet tattırırsak, elbette \"Kötülükler benden gitti\" der. Çünkü o (bunu derken) şımarıktır, kibirlidir."
    },
    {
      "ayahNumber": "11",
      "ayahText": "Ancak (musibetlere) sabredip güzel iş yapanlar böyle değildir. İşte onlar için bir bağış ve bir büyük mükafat vardır."
    },
    {
      "ayahNumber": "12",
      "ayahText": "Belki de sen (müşriklerin:) \"Ona (gökten) bir hazine indirilseydi veya onunla beraber bir melek gelseydi!\" demelerinden ötürü sana vahyolunan ayetlerin bir kısmını (duyurmayı) terk edeceksin ve bu yüzden ruhun daralacaktır. (İyi bil ki) sen ancak bir uyarıcısın. Allah ise her şeye vekildir."
    },
    {
      "ayahNumber": "13",
      "ayahText": "Yoksa, \"Onu (Kur'an'ı) kendisi uydurdu\" mu diyorlar? De ki: Eğer doğru iseniz Allah'tan başka çağırabildiklerinizi (yardıma) çağırın da siz de onun gibi uydurulmuş on sure getirin."
    },
    {
      "ayahNumber": "14",
      "ayahText": "Eğer (onlar) size cevap veremiyorlarsa, bilin ki, o ancak Allah'ın ilmiyle indirilmiştir ve O'ndan başka tanrı yoktur. Artık siz müslüman oluyor musunuz?"
    },
    {
      "ayahNumber": "15",
      "ayahText": "Kim, (yalnız) dünya hayatını ve zinetini istemekte ise, işlerinin karşılığını orada onlara tam olarak veririz ve orada onlar hiçbir zarara uğratılmazlar."
    },
    {
      "ayahNumber": "16",
      "ayahText": "İşte onlar, ahirette kendileri için ateşten başka hiçbir şeyleri olmayan kimselerdir; (dünyada) yaptıkları da boşa gitmiştir; yapmakta oldukları şeyler (zaten) batıldır."
    },
    {
      "ayahNumber": "17",
      "ayahText": "Rabbin tarafından (gelmiş) açık bir delile dayanan ve kendisini Rabbinden bir şahidin izlediği, ayrıca kendisinden önce, bir önder ve bir rahmet olarak Musa'nın Kitab'ı (elinde) bulunan kimse (inkarcılar gibi) midir? Çünkü bunlar ona (Kur'an'a) inanırlar. Zümrelerden hangisi onu inkar ederse işte cehennem ateşi onun varacağı yerdir, bundan şüphen olmasın; zira bu, senin Rabbin tarafından bildirilmiş gerçektir; fakat insanların çoğu inanmazlar."
    },
    {
      "ayahNumber": "18",
      "ayahText": "Kim Allah'a karşı yalan uydurandan daha zalim olabilir? Onlar (kıyamet gününde) Rablerine arz edilecekler, şahitler de: İşte bunlar Rablerine karşı yalan söyleyenlerdir, diyecekler. Bilin ki, Allah'ın laneti zalimlerin üzerinedir!"
    },
    {
      "ayahNumber": "19",
      "ayahText": "Onlar, (insanları) Allah'ın yolundan alıkoyan ve onu eğri göstermek isteyenlerdir. Ahireti inkar edenler de onlardır."
    },
    {
      "ayahNumber": "20",
      "ayahText": "Onlar yeryüzünde (Allah'ı) aciz bırakacak değillerdir; onların Allah'tan başka (yardım isteyecekleri) dostları da yoktur. Onların azabı kat kat olacaktır. Çünkü onlar (gerçekleri) ne görebiliyorlar ne de kulak veriyorlardı."
    },
    {
      "ayahNumber": "21",
      "ayahText": "İşte onlar kendilerini ziyana uğrattılar. Uydurmakta oldukları şeyler de kendilerinden kaybolup gitti."
    },
    {
      "ayahNumber": "22",
      "ayahText": "Şüphesiz onlar, ahirette en çok ziyana uğrayanlardır."
    },
    {
      "ayahNumber": "23",
      "ayahText": "İnanıp da güzel işler yapan ve Rablerine gönülden boyun eğenlere gelince, işte onlar cennet ehlidir. Onlar orada ebedi kalırlar."
    },
    {
      "ayahNumber": "24",
      "ayahText": "Bu iki zümrenin (müminlerle kafirlerin) durumu, kör ve sağır ile gören ve işiten kimseler gibidir. Bunların hali hiç eşit olur mu? Hala ibret almıyor musunuz?"
    },
    {
      "ayahNumber": "25",
      "ayahText": "Andolsun, biz Nuh'u kavmine elçi gönderdik. Onlara: \"Ben (dedi), sizin için apaçık bir uyarıcıyım."
    },
    {
      "ayahNumber": "26",
      "ayahText": "Allah'tan başkasına tapmayın! Ben, size (gelecek) elem verici bir günün azabından korkuyorum.\""
    },
    {
      "ayahNumber": "27",
      "ayahText": "Kavminden ileri gelen kafirler dediler ki: \"Biz seni sadece bizim gibi bir insan olarak görüyoruz. Bizden, basit görüşle hareket eden alt tabakamızdan başkasının sana uyduğunu görmüyoruz. Ve sizin bize karşı bir üstünlüğünüzü de görmüyoruz. Bilakis sizin yalancılar olduğunuzu düşünüyoruz.\""
    },
    {
      "ayahNumber": "28",
      "ayahText": "(Nuh) dedi ki: Ey kavmim! Eğer ben Rabbim tarafından (bildirilen) açık bir delil üzerinde isem ve O bana kendi katından bir rahmet vermiş de bu size gizli tutulmuşsa, buna ne dersiniz? Siz onu istemediğiniz halde biz sizi ona zorlayacak mıyız?"
    },
    {
      "ayahNumber": "29",
      "ayahText": "Ey kavmim! Allah'ın emirlerini bildirmeye karşılık sizden herhangi bir mal istemiyorum. Benim mükafatım ancak Allah'a aittir. Ben iman edenleri kovacak değilim; çünkü onlar Rablerine kavuşacaklardır. Fakat ben sizi, bilgisizce davranan bir topluluk olarak görüyorum."
    },
    {
      "ayahNumber": "30",
      "ayahText": "Ey kavmim! Ben onları kovarsam, beni Allah'tan (onun azabından) kim korur? Düşünmüyor musunuz?"
    },
    {
      "ayahNumber": "31",
      "ayahText": "Ben size: \"Allah'ın hazineleri benim yanımdadır\" demiyorum, gaybı da bilmem. \"Ben bir meleğim\" de demiyorum, sizin gözlerinizin hor gördüğü kimseler için, \"Allah onlara asla bir hayır vermeyecektir\" diyemem. Onların kalplerinde olanı, Allah daha iyi bilir. Onları kovduğum takdirde ben gerçekten zalimlerden olurum.\""
    },
    {
      "ayahNumber": "32",
      "ayahText": "Dediler ki: Ey Nuh! Bizimle mücadele ettin ve bize karşı mücadelede çok ileri gittin. Eğer doğrulardan isen, kendisiyle bizi tehdit ettiğini (azabı) bize getir!"
    },
    {
      "ayahNumber": "33",
      "ayahText": "(Nuh) dedi ki: \"Onu size ancak dilerse Allah getirir. Ve siz (Allah'ı) aciz bırakacak değilsiniz."
    },
    {
      "ayahNumber": "34",
      "ayahText": "Eğer Allah sizi azdırmak istiyorsa, ben size öğüt vermek istesem de, öğüdüm size fayda vermez. (Çünkü) O sizin Rabbinizdir. Ve (nihayet) O'na döndürüleceksiniz.\""
    },
    {
      "ayahNumber": "35",
      "ayahText": "(Resulüm!) Yoksa, \"Bunu uydurdu\" mu diyorlar? De ki: \"Eğer onu uydurduysam günahım bana aittir. Fakat ben sizin işlediğiniz günahtan uzağım.\""
    },
    {
      "ayahNumber": "36",
      "ayahText": "Nuh'a vahyolundu ki: Kavminden iman etmiş olanlardan başkası artık (sana) asla inanmayacak. Öyle ise onların işlemekte olduklarından (günahlardan) dolayı üzülme."
    },
    {
      "ayahNumber": "37",
      "ayahText": "Gözlerimizin önünde ve vahyimiz (emrimiz) uyarınca gemiyi yap ve zulmedenler hakkında bana (bir şey) söyleme! Onlar mutlaka boğulacaklardır!"
    },
    {
      "ayahNumber": "38",
      "ayahText": "Nuh gemiyi yapıyor, kavminden ileri gelenler ise, yanına her uğradıkça onunla alay ediyorlardı. Dedi ki: \"Eğer bizimle alay ediyorsanız, iyi bilin ki siz nasıl alay ediyorsanız biz de sizinle alay edeceğiz!"
    },
    {
      "ayahNumber": "39",
      "ayahText": "Kendisini rezil edecek azabın kime geleceğini ve sürekli bir azabın kimin başına ineceğini yakında bileceksiniz.\""
    },
    {
      "ayahNumber": "40",
      "ayahText": "Nihayet emrimiz gelip de sular coşup yükselmeye başlayınca Nuh'a dedik ki: \"(Canlı çeşitlerinin) her birinden iki eş ile -(boğulacağına dair) aleyhinde söz geçmiş olanlar dışında- aileni ve iman edenleri gemiye yükle!\" Zaten onunla beraber pek azı iman etmişti."
    },
    {
      "ayahNumber": "41",
      "ayahText": "(Nuh) dedi ki: \"Gemiye binin! Onun yüzüp gitmesi de, durması da Allah'ın adıyladır. Şüphesiz ki Rabbim çok bağışlayan, pek esirgeyendir.\""
    },
    {
      "ayahNumber": "42",
      "ayahText": "Gemi, dağlar gibi dalgalar arasında onları götürüyordu. Nuh, gemiden uzakta bulunan oğluna: Yavrucuğum! (Sen de) bizimle beraber bin, kafirlerle beraber olma! diye seslendi."
    },
    {
      "ayahNumber": "43",
      "ayahText": "Oğlu: Beni sudan koruyacak bir dağa sığınacağım, dedi. (Nuh): \"Bugün Allah'ın emrinden (azabından), merhamet sahibi Allah'tan başka koruyacak kimse yoktur\" dedi. Aralarına dalga girdi, böylece o da boğulanlardan oldu."
    },
    {
      "ayahNumber": "44",
      "ayahText": "(Nihayet) \"Ey yer suyunu yut! Ve ey gök (suyunu) tut!\" denildi. Su çekildi; iş bitirildi; (gemi de) Cudi (dağının) üzerine yerleşti. Ve: \"O zalimler topluluğunun canı cehenneme!\" denildi."
    },
    {
      "ayahNumber": "45",
      "ayahText": "Nuh Rabbine dua edip dedi ki: \"Ey Rabbim! Şüphesiz oğlum da ailemdendir. Senin vadin ise elbette haktır. Sen hakimler hakimisin.\""
    },
    {
      "ayahNumber": "46",
      "ayahText": "Allah buyurdu ki: Ey Nuh! O asla senin ailenden değildir. Çünkü onun yaptığı kötü bir iştir. O halde hakkında bilgin olmayan bir şeyi benden isteme! Ben sana cahillerden olmamanı tavsiye ederim."
    },
    {
      "ayahNumber": "47",
      "ayahText": "Nuh dedi ki: Ey Rabbim! Ben senden hakkında bilgim olmayan şeyi istemekten sana sığınırım. Eğer beni bağışlamaz ve esirgemezsen, ben ziyana uğrayanlardan olurum!"
    },
    {
      "ayahNumber": "48",
      "ayahText": "Denildi ki: Ey Nuh! Sana ve seninle beraber olan ümmetlere bizden selam ve bereketlerle (gemiden) in! Kendilerini (dünyada) faydalandıracağımız, sonra da bizden kendilerine elem verici bir azabın dokunacağı ümmetler de olacaktır."
    },
    {
      "ayahNumber": "49",
      "ayahText": "(Resulüm!) İşte bunlar sana vahyettiğimiz gayb haberlerindendir. Bundan önce onları ne sen biliyordun ne de kavmin. O halde sabret. Çünkü iyi sonuç (sabredip) sakınanlarındır."
    },
    {
      "ayahNumber": "50",
      "ayahText": "Âd kavmine de kardeşleri Hud'u (gönderdik). Dedi ki: Ey kavmim! Allah'a kulluk edin. Sizin O'ndan başka tanrınız yoktur. Siz yalan uyduranlardan başkası değilsiniz."
    },
    {
      "ayahNumber": "51",
      "ayahText": "Ey kavmim! Ben, ona (peygamberliğe) karşılık sizden bir ücret istemiyorum. Benim ücretim, beni yaratandan başkasına ait değildir. Hala aklınızı kullanmıyor musunuz?"
    },
    {
      "ayahNumber": "52",
      "ayahText": "Ey kavmim! Rabbinizden bağış dileyin; sonra da O'na tevbe edin ki, üzerinize göğü (yağmuru) bol bol göndersin ve kuvvetinize kuvvet katsın. Günah işleyerek (Allah'tan) yüz çevirmeyin."
    },
    {
      "ayahNumber": "53",
      "ayahText": "Dediler ki: Ey Hud! Sen bize açık bir mucize getirmedin, biz de senin sözünle tanrılarımızı bırakacak değiliz ve biz sana iman edecek de değiliz."
    },
    {
      "ayahNumber": "54",
      "ayahText": "Biz \"Tanrılarımızdan biri seni fena çarpmış!\" demekten başka bir söz söylemeyiz! (Hud) dedi ki: \"Ben Allah'ı şahit tutuyorum; siz de şahit olun ki ben sizin ortak koştuklarınızdan uzağım.\""
    },
    {
      "ayahNumber": "55",
      "ayahText": "\"O'ndan başka (taptıklarınızın hepsinden uzağım). Haydi hepiniz bana tuzak kurun; sonra da bana mühlet vermeyin!\""
    },
    {
      "ayahNumber": "56",
      "ayahText": "\"Ben, benim de Rabbim, sizin de Rabbiniz olan Allah'a dayandım. Çünkü yürüyen hiçbir varlık yoktur ki, O, onun perçeminden tutmuş olmasın. Şüphesiz Rabbim dosdoğru yoldadır.\""
    },
    {
      "ayahNumber": "57",
      "ayahText": "\"Eğer yüz çevirirseniz şüphesiz ki benimle size gönderileni size bildirdim. Rabbim (dilerse) sizden başka bir kavmi yerinize getirir de O'na hiçbir zarar veremezsiniz. Çünkü benim Rabbim her şeyi gözetendir.\""
    },
    {
      "ayahNumber": "58",
      "ayahText": "Emrimiz gelince, Hud'u ve onunla beraber iman edenleri tarafımızdan bir rahmetle kurtardık, onları ağır bir azaptan kurtuluşa erdirdik."
    },
    {
      "ayahNumber": "59",
      "ayahText": "İşte Âd (kavmi). Rablerinin ayetlerini inkar ettiler; O'nun peygamberlerine asi oldular ve inatçı her zorbanın emrine uydular."
    },
    {
      "ayahNumber": "60",
      "ayahText": "Onlar hem bu dünyada hem de kıyamet gününde lanete tabi tutuldular. Biliniz ki, Ad (kavmi) Rablerini inkar ettiler. (Şunu da) bilin ki Hud'un kavmi Âd, Allah'ın rahmetinden uzak kılındı."
    },
    {
      "ayahNumber": "61",
      "ayahText": "Semud kavmine de kardeşleri Salih'i (gönderdik). Dedi ki: Ey kavmim! Allah'a kulluk edin. Sizin O'ndan başka tanrınız yoktur. O sizi yerden (topraktan) yarattı. Ve sizi orada yaşattı. O halde O'ndan mağfiret isteyin; sonra da O'na tevbe edin. Çünkü Rabbim (kullarına) çok yakındır, (dualarını) kabul edendir."
    },
    {
      "ayahNumber": "62",
      "ayahText": "Dediler ki: Ey Salih! Sen bundan önce içimizde ümit beslenen birisiydin. (Şimdi) babalarımızın taptıklarına tapmaktan bizi engelliyor musun? Doğrusu biz, bizi kendisine (kulluğa) çağırdığın şeyden ciddi bir şüphe içindeyiz."
    },
    {
      "ayahNumber": "63",
      "ayahText": "(Salih) dedi ki: Ey kavmim! Eğer ben Rabbimden (verilen) apaçık bir delil üzerinde isem ve O bana kendinden bir rahmet (peygamberlik) vermişse, buna ne dersiniz? Bu durum karşısında O'na asi olursam beni Allah'tan (O'nun azabından) kim korur? O zaman siz de bana ziyan vermekten fazla bir şey yapamazsınız."
    },
    {
      "ayahNumber": "64",
      "ayahText": "Ey kavmim! İşte size mucize olarak Allah'ın devesi. Onu bırakın, Allah'ın arzında yesin (içsin). Ona kötülük dokundurmayın; sonra sizi yakın bir azap yakalar."
    },
    {
      "ayahNumber": "65",
      "ayahText": "Fakat Semud kavmi o deveyi, ayaklarını keserek öldürdüler. Salih dedi ki: \"Yurdunuzda üç gün daha yaşayın (sonra helak olacaksınız)!\" Bu söz, yalanlanamayan bir tehdit idi."
    },
    {
      "ayahNumber": "66",
      "ayahText": "Emrimiz gelince, Salih'i ve onunla beraber iman edenleri, bizden bir rahmet olarak (azaptan) ve o günün zilletinden kurtardık. Şüphesiz Rabbin kuvvetlidir, (her şeye) galip gelendir."
    },
    {
      "ayahNumber": "67",
      "ayahText": "Zulmedenleri de o korkunç ses yakaladı ve yurtlarında diz üstü çökekaldılar."
    },
    {
      "ayahNumber": "68",
      "ayahText": "Sanki orada hiç oturmamışlardı. Biliniz ki, Semud kavmi gerçekten Rablerini inkar ettiler. Yine bilesiniz ki, Semud kavmi (Allah'ın rahmetinden) uzak kılındı."
    },
    {
      "ayahNumber": "69",
      "ayahText": "Andolsun ki elçilerimiz (melekler) İbrahim'e müjde getirdiler ve: \"Selam (sana)\" dediler. O da: \"(Size de) selam\" dedi ve hemen kızartılmış bir buzağı getirdi."
    },
    {
      "ayahNumber": "70",
      "ayahText": "Ellerini yemeğe uzatmadıklarını görünce, onları yadırgadı ve onlardan dolayı içine bir korku düştü. Dediler ki: Korkma! (biz melekleriz). Lut kavmine gönderildik."
    },
    {
      "ayahNumber": "71",
      "ayahText": "O esnada hanımı ayakta idi ve (bu sözleri duyunca) güldü. Ona da İshak'ı, İshak'ın ardından da Ya'kub'u müjdeledik."
    },
    {
      "ayahNumber": "72",
      "ayahText": "(İbrahim'in karısı:) Olacak şey değil! Ben bir kocakarı, bu kocam da bir ihtiyar iken çocuk mu doğuracağım? Bu gerçekten şaşılacak bir şey! dedi."
    },
    {
      "ayahNumber": "73",
      "ayahText": "(Melekler) dediler ki: Allah'ın emrine şaşıyor musun? Ey ev halkı! Allah'ın rahmeti ve bereketleri sizin üzerinizdedir. Şüphesiz ki O, övülmeye layıktır, iyiliği boldur."
    },
    {
      "ayahNumber": "74",
      "ayahText": "İbrahim'den korku gidip kendisine müjde gelince, Lut kavmi hakkında (adeta) bizimle mücadeleye başladı."
    },
    {
      "ayahNumber": "75",
      "ayahText": "İbrahim cidden yumuşak huylu, bağrı yanık, kendisini Allah'a vermiş biri idi."
    },
    {
      "ayahNumber": "76",
      "ayahText": "(Melekler dediler ki): Ey İbrahim! Bundan vazgeç. Çünkü Rabbinin (azap) emri gelmiştir. Ve onlara, geri çevrilmez bir azap mutlaka gelecektir!"
    },
    {
      "ayahNumber": "77",
      "ayahText": "Elçilerimiz Lut'a gelince, (Lut) onların yüzünden üzüldü ve onlardan dolayı içi daraldı da \"Bu, çetin bir gündür\" dedi."
    },
    {
      "ayahNumber": "78",
      "ayahText": "Lut'un kavmi, koşarak onun yanına geldiler. Daha önce de o kötü işleri yapmaktaydılar. (Lut): \"Ey kavmim! İşte şunlar kızlarımdır (onlarla evlenin); sizin için onlar daha temizdir. Allah'tan korkun ve misafirlerimin önünde beni rezil etmeyin! İçinizde aklı başında bir adam yok mu!\" dedi."
    },
    {
      "ayahNumber": "79",
      "ayahText": "Dediler ki: Senin kızlarında bizim bir hakkımız olmadığını biliyorsun. Ve sen bizim ne istediğimizi elbette bilirsin."
    },
    {
      "ayahNumber": "80",
      "ayahText": "(Lut:) Keşke benim size karşı (koyacak) bir gücüm olsaydı veya güçlü bir kaleye sığınabilseydim! dedi."
    },
    {
      "ayahNumber": "81",
      "ayahText": "(Melekler) dediler ki: Ey Lut! Biz Rabbinin elçileriyiz. Onlar sana asla dokunamazlar. Sen gecenin bir kısmında ailenle (yola çıkıp) yürü. Karından başka sizden hiçbiri geride kalmasın. Çünkü onlara gelecek olan (azap) şüphesiz ona da isabet edecektir. Onlara vadolunan (helak) zamanı, sabah vaktidir. Sabah yakın değil mi?"
    },
    {
      "ayahNumber": "82",
      "ayahText": "Emrimiz gelince, oranın altını üstüne getirdik ve üzerlerine (balçıktan) pişirilip istif edilmiş taşlar yağdırdık."
    },
    {
      "ayahNumber": "83",
      "ayahText": "(O taşlar:) Rabbin katında işaretlenerek (yağdırılmıştır). Onlar zalimlerden uzak değildir."
    },
    {
      "ayahNumber": "84",
      "ayahText": "Medyen'e de kardeşleri Şuayb'ı (gönderdik). Dedi ki: Ey kavmim! Allah'a kulluk edin! Sizin için ondan başka tanrı yoktur. Ölçüyü ve tartıyı eksik yapmayın. Zira ben sizi hayır (ve bolluk) içinde görüyorum. Ve ben, gerçekten sizin için kuşatıcı bir günün azabından korkuyorum."
    },
    {
      "ayahNumber": "85",
      "ayahText": "Ve ey kavmim! Ölçüyü ve tartıyı adaletle yapın; insanlara eşyalarını eksik vermeyin; yeryüzünde bozguncular olarak dolaşmayın."
    },
    {
      "ayahNumber": "86",
      "ayahText": "Eğer mümin iseniz Allah'ın (helalinden) bıraktığı (kar) sizin için daha hayırlıdır. Ben üzerinize bir bekçi değilim."
    },
    {
      "ayahNumber": "87",
      "ayahText": "Dediler ki: Ey Şuayb! Babalarımızın taptıklarını (putları), yahut mallarımız hususunda dilediğimizi yapmayı terketmemizi sana namazın mı emrediyor? Oysa sen yumuşak huylu ve çok akıllısın!"
    },
    {
      "ayahNumber": "88",
      "ayahText": "Dedi ki: Ey kavmim! Eğer benim, Rabbim tarafından (verilmiş) apaçık bir delilim varsa ve O bana tarafından güzel bir rızık vermişse buna ne dersiniz? Size yasak ettiğim şeylerin aksini yaparak size aykırı davranmak istemiyorum. Ben sadece gücümün yettiği kadar ıslah etmek istiyorum. Fakat başarmam ancak Allah'ın yardımı iledir. Yalnız O'na dayandım ve yalnız O'na döneceğim."
    },
    {
      "ayahNumber": "89",
      "ayahText": "Ey kavmim! Sakın bana karşı düşmanlığınız, Nuh kavminin veya Hud kavminin, yahut Salih kavminin başlarına gelenler gibi size de bir musibet getirmesin! Lut kavmi de sizden uzak değildir."
    },
    {
      "ayahNumber": "90",
      "ayahText": "Rabbinizden bağışlanma dileyin; sonra O'na tevbe edin. Muhakkak ki Rabbim çok merhametlidir, (müminleri) çok sever."
    },
    {
      "ayahNumber": "91",
      "ayahText": "Dediler ki: Ey Şuayb! Söylediklerinin çoğunu anlamıyoruz ve içimizde seni cidden zayıf (aciz) görüyoruz! Eğer kabilen olmasa, seni mutlaka taşlayarak öldürürüz. Sen bizden üstün değilsin."
    },
    {
      "ayahNumber": "92",
      "ayahText": "(Şuayb:) \"Ey kavmim dedi, size göre benim kabilem Allah'tan daha mı güçlü ve değerli ki, onu (Allah'ın emirlerini) arkanıza atıp unuttunuz. Şüphesiz ki Rabbim yapmakta olduklarınızı çepeçevre kuşatıcıdır."
    },
    {
      "ayahNumber": "93",
      "ayahText": "Ey kavmim! Elinizden geleni yapın! Ben de yapacağım! Kendisini rezil edecek azabın geleceği şahsın ve yalancının kim olduğunu yakında öğreneceksiniz! Bekleyin! Ben de sizinle beraber beklemekteyim.\""
    },
    {
      "ayahNumber": "94",
      "ayahText": "Emrimiz gelince, Şuayb'ı ve onunla beraber iman edenleri tarafımızdan bir rahmetle kurtardık; zulmedenleri ise korkunç bir gürültü yakaladı da yurtlarında diz üstü çökekaldılar."
    },
    {
      "ayahNumber": "95",
      "ayahText": "Sanki orada hiç barınmamışlardı. Biliniz ki, Semud kavmi (Allah'ın rahmetinden) uzak olduğu gibi Medyen kavmi de uzak oldu."
    },
    {
      "ayahNumber": "96",
      "ayahText": "Andolsun ki Musa'yı da mucizelerimizle ve apaçık bir delille gönderdik."
    },
    {
      "ayahNumber": "97",
      "ayahText": "Firavun'a ve onun ileri gelenlerine Fakat onlar Firavun'un emrine uydular. Oysa Firavun'un emri doğru değildi."
    },
    {
      "ayahNumber": "98",
      "ayahText": "Firavun, kıyamet gününde kavminin önüne düşecek ve onları (çekip) ateşe götürecektir. Varacakları yer ne kötü yerdir!"
    },
    {
      "ayahNumber": "99",
      "ayahText": "Onlar burada da, kıyamet gününde de lanete uğratıldılar. (Onlara) verilen bu armağan ne kötü armağandır!"
    },
    {
      "ayahNumber": "100",
      "ayahText": "(Ey Muhammed!) İşte bu, (halkı helak olmuş) memleketlerin haberlerindendir. Biz onu sana anlatıyoruz; onlardan (bugüne kadar izleri) kalan da vardır, biçilmiş ekin (gibi yok olan) da vardır."
    },
    {
      "ayahNumber": "101",
      "ayahText": "Onlara biz zulmetmedik; fakat, onlar kendilerine zulmettiler. Rabbinin (azap) emri geldiğinde, Allah'ı bırakıp da taptıkları tanrıları, onlara hiçbir şey sağlamadı, ziyanlarını artırmaktan başka bir şeye yaramadı."
    },
    {
      "ayahNumber": "102",
      "ayahText": "Rabbin, haksızlık eden memleketleri (onların halkını) yakaladığında, onun yakalayışı işte böyle (şiddetlidir). Şüphesiz onun yakalaması pek elem vericidir, pek çetindir!"
    },
    {
      "ayahNumber": "103",
      "ayahText": "İşte bunda, ahiret azabından korkanlar için elbette bir ibret vardır. O gün bütün insanların bir araya toplandığı bir gündür ve o gün (bütün mahlukatın) hazır bulunduğu bir gündür."
    },
    {
      "ayahNumber": "104",
      "ayahText": "Biz onu (kıyamet gününü) sadece sayılı bir müddete kadar bekletiriz."
    },
    {
      "ayahNumber": "105",
      "ayahText": "O geldiği gün Allah'ın izni olmadan hiç kimse konuşamaz. Onlardan kimi bedbahttır, kimi mutlu."
    },
    {
      "ayahNumber": "106",
      "ayahText": "Bedbaht olanlar ateştedirler, orada onların (öyle feci) nefes alıp vermeleri vardır ki."
    },
    {
      "ayahNumber": "107",
      "ayahText": "Rabbinin dilediği hariç, (onlar) gökler ve yer durdukça o ateşte ebedi kalacaklardır. Çünkü Rabbin, istediğini hakkıyla yapandır."
    },
    {
      "ayahNumber": "108",
      "ayahText": "Mutlu olanlara gelince, onlar da cennettedirler. Rabbinin dilediği hariç, gökler ve yer durdukça onlar da orada ebedi kalacaklardır. Bu (nimetler) bitmez, tükenmez bir lütuftur."
    },
    {
      "ayahNumber": "109",
      "ayahText": "O halde onların tapmakta oldukları şeylerden (bu şeylerin onları azaba götürdüğünden) şüphen olmasın. Çünkü onlar ancak daha önce babalarının taptığı gibi tapıyorlar. Biz onların (azaptan) nasiplerini mutlaka eksiksiz olarak vereceğiz."
    },
    {
      "ayahNumber": "110",
      "ayahText": "Andolsun biz Musa'ya Kitab'ı verdik; fakat onda ihtilaf edildi. Eğer Rabbinden bir söz geçmemiş olsaydı, elbette onların arasında hüküm verilmişti (ve işleri de bitirilmişti). Şüphesiz ki onlar (Mekkeliler) de Kur'an hakkında derin bir şüphe içindedirler."
    },
    {
      "ayahNumber": "111",
      "ayahText": "Şüphesiz Rabbin, onların her birinin amellerinin karşılığını onlara tam olarak verecektir. Çünkü Rabbin, onların yapmakta olduklarından haberdardır."
    },
    {
      "ayahNumber": "112",
      "ayahText": "O halde seninle beraber tevbe edenlerle birlikte emrolunduğun gibi dosdoğru ol! Aşırı da gitmeyin. Çünkü O, sizin yaptıklarınızı çok iyi görendir."
    },
    {
      "ayahNumber": "113",
      "ayahText": "Zulmedenlere meyletmeyin; sonra size ateş dokunur (cehennemde yanarsınız). Sizin Allah'tan başka dostlarınız yoktur. Sonra (O'ndan da) yardım göremezsiniz!"
    },
    {
      "ayahNumber": "114",
      "ayahText": "Gündüzün iki ucunda, gecenin de ilk saatlerinde namaz kıl. Çünkü iyilikler kötülükleri (günahları) giderir. Bu, öğüt almak isteyenlere bir hatırlatmadır."
    },
    {
      "ayahNumber": "115",
      "ayahText": "(Ey Muhammed!) Sabırlı ol, çünkü Allah güzel iş yapanların mükafatını zayi etmez."
    },
    {
      "ayahNumber": "116",
      "ayahText": "Sizden önceki asırlarda yeryüzünde (insanları) bozgunculuktan alıkoyacak faziletli kimseler bulunsaydı ya! Fakat onlardan, kurtuluşa erdirdiğimiz az bir kısmı müstesnadır (bunlar görevlerini yaptılar). Zulmedenler ise, kendilerine verilen refahın peşine düştüler. Zaten günahkar idiler."
    },
    {
      "ayahNumber": "117",
      "ayahText": "Halkı iyi olduğu halde Rabbin, haksızlıkla memleketleri helak etmez."
    },
    {
      "ayahNumber": "118",
      "ayahText": "Rabbin dileseydi bütün insanları bir tek millet yapardı. (Fakat) onlar ihtilafa düşmeye devam edecekler."
    },
    {
      "ayahNumber": "119",
      "ayahText": "Ancak Rabbinin merhamet ettikleri müstesnadır. Zaten Rabbin onları bunun için yarattı. Rabbinin, \"Andolsun ki cehennemi tümüyle insanlar ve cinlerle dolduracağım\" sözü yerini buldu."
    },
    {
      "ayahNumber": "120",
      "ayahText": "Peygamberlerin haberlerinden senin kalbini (tatmin ve) teskin edeceğimiz her haberi sana anlatıyoruz. Bunda sana gerçeğin bilgisi, müminlere de bir öğüt ve bir uyarı gelmiştir."
    },
    {
      "ayahNumber": "121",
      "ayahText": "İman etmeyenlere de ki: Elinizden geleni yapın! Biz de (gerekeni) yapmaktayız!"
    },
    {
      "ayahNumber": "122",
      "ayahText": "Bekleyin! Şüphesiz biz de beklemekteyiz!"
    },
    {
      "ayahNumber": "123",
      "ayahText": "Göklerin ve yerin gaybı (sırrı) yalnız Allah'a aittir. Her iş O'na döndürülür. Öyle ise O'na kulluk et ve O'na dayan! Rabbin yaptıklarınızdan gafil değildir."
    }
  ]
}